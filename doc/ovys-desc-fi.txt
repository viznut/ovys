Työnimi: Ovys ("omavaraisyhteisösimulaattori").

Pelimäinen simulaattoriohjelma, joka mallintaa luonnonympäristöä ja sen
varassa elävää ihmisyhteisöä rakennelmineen.

Kaikki ihmisyhteisön elämälle oleellinen mallinnetaan ainakin jonkinlaisella
palikkatasolla. Erityistä huomiota kiinnitetään alusta alkaen siihen, että
resurssitalous (etenkin energia ja lämpö) mallinnetaan karkeissa
palikkamalleissakin jokseenkin todenmukaisesti.

NÄKÖKULMAT:

Oppiminen. Luonnonprosessit, joiden kanssa esimerkiksi permakulttuurissa
operoidaan, ovat monimutkaisia, ja niissä kaikki vaikuttaa kaikkeen.
Kunnollisen intuitiivisen ymmärryksen kehittäminen niihin on vuosikymmenten
prosessi. Ovys toivottavasti voi helpottaa ja nopeuttaa tällaisen
ymmärryksen muodostumista, vaikka se esittääkin luonnonprosesseista vain
karkean mallin.

Suunnittelu/ideointi. Vaikkei Ovysin tarkoitus olekaan olla vakavasti
otettava tosimaailman mallinnussofta, voi sillä testata monenlaisia ideoita
ennen niiden käytännön toteuttamista tai tarkempaa suunnitteluprosessia.
Myös pelaamisen varjolla tapahtuva kokeilu voi johtaa uusiin ideoihin ja
keksintöihin.

Tekoälyavusteinen ongelmanratkaisu. Tekoälyt ovat menestyneet häkellyttävän
hyvin esimerkiksi pelien pelaamisessa ja esineiden suunnittelussa. Ovysiä
"pelaava" neuroverkko tms saattaa siis hyvinkin keksiä käytännön
suunnitteluongelmiin sellaisia ratkaisuja, joita kukaan ihminen ei ole
tullut edes ajatelleeksi. Ideaalitapauksessa Ovys-tekoäly oppii luomaan
käyttökelpoisia hahmotelmia kestävämmälle ihmiskulttuurille.

Peli. Koska simulaattoria voi pelata myös pelinä, voi se tuoda piiriinsä
ihmisiä, joilla ei ole paljoakaan varsinaista kiinnostusta sen aihepiiriin.
Näin peliaspekti toimii "propagandavälineenä", joka tuo ihmisiä lähemmäksi
permakulttuuri- ym. aiheita. Peliaspekti antaa projektille myös omanlaistaan
näkyvyyttä ja helpottaa esimerkiksi rahoituksen järjestämistä. Pelinä ei
kuitenkaan tavoitella massayleisöä vaan sopivaa indie-niche-lokeroa (vrt.
Dwarf Fortress).

Fantasia. Luovan mielikuvituksen kiihottamiseksi ja mm. kaukaisemman
tulevaisuuden ideoimiseksi on hyvä, jos simulaattori antaa tilaa myös
spekulatiivisemmille mahdollisuuksille. Esimerkiksi pieneliöille voi antaa
sellaisia aineenmuunnosominaisuuksia, jollaisia ei tunneta olemassaolevilta
lajeilta, ja maailman perusvakiot (ilmakehä, auringon säteily) voi säätää
vastaamaan vieraita planeettoja. Fantastisuus myös auttaa pitämään
simulaatiomoottorin riittävän geneerisenä ja välttämään lukkiutumisen liian
tuttuihin oletuksiin.

TOTEUTUS:

Ympäristö mallinnetaan alkuvaiheessa kuutioruudukkona, jossa kullakin
kuutiolla on yleistyyppi ja joukko parametreja. Parametreista osa esiintyy
kaikentyyppisillä kuutioilla (lämpötila, kosteus), ja osa määräytyy tyypin
mukaan (seinän paksuus, maan happamuus). Simulaatiomoottori suunnitellaan
siten, että myöhemmässä vaiheessa ruudukon sijaan voidaan käyttää myös
esimerkiksi vektori-ruudukko-hybiridisiä maailmanesitystapoja.

Simulaatiomoottori pidetään alusta asti erillisenä ohjelmana, johon voidaan
kytkeytyä erilaisilla käyttöliittymäohjelmilla, skripteillä ym. Nämä voivat
vaikuttaa simulaatioon joko suoraan (suunnittelukäyttöliittymät) tai
simuloitujen ihmishahmojen ohjaamisen kautta (pelikäyttöliittymät,
agenttitekoälyt).

Kaikki projektin tuloksena syntyvät ohjelmistot, dokumentit ym. tullaan
julkaisemaan vapaan ohjelmiston periaatteiden mukaisesti.

En ole minkään simuloitavan osa-alueen asiantuntija. Olen lukenut muutaman
kurssin verran fysiikkaa yliopistotasolla, tutustunut permakulttuuriin
enimmäkseen teorian kautta ja asunut yhteisössä. Toteutan simulaation
ensimmäiset versiot parhaan ymmärrykseni mukaan ja olemassaolevien
simulaatiomallien kuvauksia hyödyntäen. Tärkeintä alkuvaiheessa on
jokseenkin mielekkääntuntuisesti toimiva prototyyppi, mutta pyrin
suunnittelemaan yleisrakenteen siten, että karkeat osamallit voi myöhemmin
tarvittaessa korvata monipuolisemmilla ja tarkemmilla.

Simuloitavat osa-alueet "lopullisessa" ohjelmistossa:
- Eloton taso
  - Aurinko & säteily (sijainti eri vuoden- ja vuorokaudenaikoina, säteily,
    säteilyn heijastuminen pinnoista)
  - Lämpö (säteily, johtuminen, varautuminen eri aineisiin)
  - Ilman liike (lämmön (ym.) siirtyminen ilman mukana, materiaalien
    hengittävyys, ilmanpaineet ja -kosteudet)
  - Veden kiertokulku (haihtuminen, sataminen, imeytyminen, valuminen,
    pohjavesi)
  - Palaminen (ml. lopputuotteet koostumuksineen)
- Elävä taso
  - Organismien lisääntyminen, geenidatan yhdistyminen, eliön ominaisuuksien
    määräytyminen genotyypistä
  - Pieneliöt (hajoamisprosessi vapautuvine lämpöineen, hapatuksen kaltaiset
    prosessit)
  - Maa (kuohkeuden, kosteuden ja happamuuden kaltaiset ominaisuudet;
    ravinteet ja niiden kierto; pinnankorkeuden mikrovaihtelut)
  - Kasvit (juuret, maanpäälliset osat, kasvaminen, ravinteiden ja valon
    tarve, lisääntyminen, hedelmät)
  - Sienet (rihmastot, itiöemät)
  - Eläimet (ml. ihmiset)
    - Yleinen liikkuminen ja toiminta (ympäristön muokkaaminen eri tavoin,
      apuvälineiden valmistus, vuorovaikutus (ml. "taistelut"))
    - Fysiologia (kehon tarpeet, ruoansulatus, vararavinnon säilöntä,
      sairastuminen, kehosta ulos säteilevä+johtuva lämpö)
    - Psykologia (unentarve, erilaiset vuorovaikutus- ja yksinolotarpeet,
      taitojen opettaminen/oppiminen, persoonallisuuspiirteet, ym.ym.)
    - Kehitysvaiheet (lapsuus, aikuisuus, vanhuus, kuolema)

Mekaaniset laitteet, käyttöesineet ja niiden valmistusprosessit mallinnetaan
ainakin ensimmäisissä versioissa pelkkinä apusääntöinä, ei siis osana
fysiikkasimulaatiota.

Prototyyppi 1:
- Elottoman tason perusteet (aurinko, lämpö, ilma)
- Perustason käyttöliittymä (simulaation seuraaminen ja hallinta,
  maailman muokkaus)
- Varhainen testisovellus: etsijäalgoritmi energiatehokkaille rakennuksille
  (inspiraationa N.J.Jones - Architecture as a Complex Adaptive System)

